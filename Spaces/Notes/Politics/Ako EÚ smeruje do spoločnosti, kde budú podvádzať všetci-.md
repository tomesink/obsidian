# Ako EÚ smeruje do spoločnosti, kde budú podvádzať všetci.

Ako EÚ smeruje do spoločnosti, kde budú podvádzať všetci. 

Začnem argentínskym podnikateľským príslovím:

"Kto nasleduje všetky zákony, do mesiaca skrachuje." 

V argentínskom El Calafate všetky štyri pobočky Western Union nemajú peniaze, som nahraný, lebo nemám žiadny USD cash, ktorý by som vymenil za lacné pesos. Veľa podnikov neberie ani medzinárodné platobné karty, takže nemôžem platiť ani kartou za veľmi nevýhodný štátny kurz (ktorý je dvakrát horší ako neoficiálny trhový).

Normálny nefunkčný socík - v najturistickejšom meste Argentíny nechcú moje peniaze - neviem si ich vybrať, ani nimi zaplatiť.

Majiteľom všetkých nehnuteľností, kde najbližší týždeň prespávame, ako aj plánovačom našich výletov ponúkam zaplatiť rovnakú sumu prevodom na ich argentínsky účet (cez Western Union to ide ľahko), keďže kryptomeny neakceptujú. 

Nikto z nich ale peniaze na bankový účet nechce!

V prípade akéhokoľvek neštandardného príjmu na ich bankovom účte sa totiž o nich môže zaujímať argentínsky daňový úrad a nikto z nich nechce nič vysvetľovať a už tobôž z toho platiť nejaké dane.

Nejde o jedného náhodného človeka, ktorý chce cash do vačku, ale o množstvo náhodných ľudí, ktorí sa navzájom nepoznajú - nikto z nich nechce peniaze na svoj bankový účet, keďže nikto z nich nechce argentínskemu štátu platiť dane (podotýkam, že nejde ani o libertariánov, ani o anarchistov). 

Robia to preto, lebo vedia, že každý, kto v Argentíne slušne podniká a nasleduje všetky zákony, tak do mesiaca skrachuje.

Vo finále to znamená, že štát podvádzajú všetci. Každý dodržuje zákony len do tej miery, aby nedostal tučnú pokutu alebo neskončil v base. 

V socialistickej Argentíne plnej nezmyselných zákonov a vysokých daní sa totiž bez podvádzania fakt nedá prežiť.

Od 1.1.2023 na Slovensku platí ďalšia nezmyselná byrokracia (česť výnimkám ako nižšej dani na gastro), ktorá zase zaťaží podnikateľov (kompletné špehovanie zdieľanej ekonomiky, nové striktnejšie pravidlá, nové dane,..), samozrejme do oči bijúci korporativizmus (nižšie dane na vleky).

Slovensko je zase teplejšie byrokratické a daňové peklo a pokým chcete začať podnikať, tak si určite firmu na Slovensku nezakladajte! (obvykle je to veľmi zlé rozhodnutie).

Slovensko samozrejme nie je výnimka, EÚ byrokrati prikurujú, čo sa týka novej byrokracie a daní v celej EÚ.

Politikov ale nenapadlo, že byrokraticko-daňové peklo v EÚ dosiahne čoskoro teplotu toho argentínskeho - kedy sa to otočí a stane sa úplne normálne obchádzať všetky možné zákony a regulácie, lebo robiť opak bude pre vás existenčné riziko.

V Argentíne je to už standard. A vyzerá, že čoskoro bude aj na Slovensku /EÚ.
